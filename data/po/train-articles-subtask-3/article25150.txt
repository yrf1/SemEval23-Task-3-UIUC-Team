Nie Czarnek, nie Najman, a Anna-Maria Żukowska. Posłanka Lewicy wygrała nietypowy konkurs

Anna Maria-Żukowska z Lewicy wygrała tegoroczny konkurs na “Biologiczną Bzdurę Roku”. Wszystko dzięki stwierdzeniu, że “zdarzają się sytuacje, że biologiczny mężczyzna rodzi dziecko”.

Nie każda nominacja do różnego rodzaju plebiscytów to powód do dumy. Są konkursy, w których obecność wśród nominowanych nie jest tym, czym chcielibyśmy się pochwalić na rodzinnym obiedzie bądź wieczornym spotkaniu ze znajomymi. A taki los spotkał Annę-Marię Żukowską.

23 proc. internautów zdecydowało, że tegoroczne wyróżnienie za “Biologiczną Bzdurę Roku” powędruje w ręce posłanki Lewicy. Wszystko przez stwierdzenie, że “zdarzają się sytuacje, że biologiczny mężczyzna rodzi dziecko”. Cytat pochodzi z jednego z programów na antenie TVP Info. Jaki z tego morał? Przewrotnie można stwierdzić, że lepiej w TVP się nie pokazywać.

Posłanka zostawiła w tyle solidną konkurencję. Na podium konkursu znaleźli się Jan Duda i jego teoria o homoseksualizmie, którym można się zarazić, a także Marcin Najman, który w szczepionkach firm AstraZeneka i Johnson & Johnson doszukał się komórek zabitego dziecka. Śledząc losy kariery Najmana, to brak zwycięstwa nie powinien akurat nikogo dziwić.

W ubiegłym roku zwyciężyła Kaja Godek za stwierdzenie, że “nie istnieje coś takiego jak orientacja”. My dodamy tylko, że nie ma też takiego miasta – Londyn. Swoją drogą działaczka pro-life mogłaby objąć ten plebiscyt honorowym patronatem.

