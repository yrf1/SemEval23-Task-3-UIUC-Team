255	1	Emmanuel Macron: Morawiecki ingeruje w wybory we Francji
255	3	Prezydent Francji Emmnauel Macron oskarżył premiera Mateusza Morawieckiego o ingerencję w kampanię wyborczą we Francji. Odpowiedział też na krytykę polskich władz w sprawie kontaktów z prezydentem Rosji Władimirem Putinem. Ocenił ją jako "bezpodstawną" i "skandaliczną". Prezydent Francji w wywiadzie dla telewizji TF1 zarzucił polskiemu premierowi, że ten wielokrotnie spotykał się z jego główną konkurentką do fotela prezydenckiego Marine Le Pen. Jak stwierdził, spotkania te miały charakter wsparcia dla jej ambicji na francuskiej scenie politycznej. Te uwagi są zarówno bezpodstawne, jak i skandaliczne, ale mnie nie dziwią — mówił o krytyce jego rozmów telefonicznych z Władimirem Putinem w sprawie wojny w Ukrainie. — Ze zbrodniarzami się nie debatuje. Zbrodniarzy trzeba zwalczać. Negocjowalibyście z Hitlerem, ze Stalinem, z Pol Potem? — pytał Morawiecki. W pełni zakładam, że kilka lat temu w imieniu Francji stale rozmawiałem z prezydentem Rosji, aby uniknąć wojny i zbudować nową architekturę pokoju w Europie — bronił się Macron. Tłumaczył, że z Putinem rozmawia o uzyskaniu zawieszenia broni, humanitarnego rozejmu, tak jak robi to kanclerz Niemiec Olaf Scholz oraz inni europejscy przywódcy. — Myślę, że to mój obowiązek, bez samozadowolenia i bez naiwności – dodał w rozmowie z TF1. Wybory prezydenckie we Francji odbędą się w niedzielę 10 kwietnia. Dotychczasowe sondaże pokazują, że faworytami wejścia do II tury są Emmanuel Macron i Marine Le Pen. Urzędujący prezydent może liczyć na 25-27 proc. głosów, a jego konkurentka na 23-20 proc.
255	4	W II turze faworytem sondaży dalej jest Macron, ale jego przewaga nad Le Pen zaczęła topnieć. Jeszcze w połowie marca badania pokazywały, że może liczyć na ponad 60 proc. głosów. Obecnie poparcie dla niego spadło poniżej 55 proc.
255	5	Potencjalny elektorat Marine Le Pen rośnie – wynika z sondażu Kantar Public dla dziennika "Le Figaro". 38 proc. Francuzów nie wyklucza głosowania na Le Pen, a 39 proc. na Macrona. Ponad 20 proc. Francuzów nadal nie wie, na kogo oddać swój głos. Elektorat potencjalny nie jest jednak elektoratem twardym danego kandydata. Osoby takie mogą zagłosować w pewnych warunkach na daną osobę.
