Attenzione alla lezione francese. Può insegnare qualcosa anche all’Italia

Sarebbe semplicistico e persino consolatorio bollare il risultato delle elezioni legislative francesi come la riscossa del populismo. Una formula che emenda i partiti tradizionali da ogni colpa, come se dicessero: cosa ci volete fare se la gente preferisce “quelli lì” che sono impresentabili.

Più faticoso invece indagare le ragioni per cui gli elettori che meno di due mesi fa scelsero come presidente Emmanuel Macron ora lo puniscono negandogli la maggioranza parlamentare. Non solo: spazzano praticamente via le formazioni tradizionali che avevano fin qui dominato la Quinta Repubblica disegnando un quadro inedito. Probabilmente utile da decrittare anche per tutte le democrazie occidentali, Italia compresa. Parigi, si sa, da almeno due secoli è portatrice di rivoluzioni e cambiamenti. Segnala la direzione del vento.

La Francia ha per caro il suo welfare ed è sempre stata in prima linea nella difesa dei diritti, qualunque essi fossero. Governassero i socialisti o i gollisti, i campioni del dualismo sempre inventato nell’Esagono tra sinistra e destra, nessuno si sognava di mettere in discussione alcune conquiste sociali. Così è stato da de Gaulle, alle origini della Quinta Repubblica, a Chirac. Passando per Giscard, Pompidou, ovviamente Mitterrand. La prima rottura si è avuta con Nicolas Sarkozy, ed era il 2007, con la disinvolta ostentazione della ricchezza da parte dell’inquilino dell’Eliseo, le vacanze sugli yacht dei nababbi della finanza, l’idea diffusa dal vertice che se uno era povero doveva sentirsi in colpa e porsi delle domande perché la scalata sociale è alla portata di tutti, basta lavorare di più. Slogan di per sé discutibili e destinati a diventare rancidi dopo nemmeno un anno con la grande crisi economica del 2008 partita dagli Stati Uniti e che ha travolto l’Europa.

Messo alla porta dopo il primo mandato il presidente soprannominato “bling-bling” dal rumore dei gioielli, ecco approdare all’Eliseo il socialista di lungo corso François Hollande presentatosi in campagna elettorale con la reboante promessa di tassare al 90 per cento i redditi sopra il milione di euro per puntare a una più equa redistribuzione del reddito in una società dove le disuguaglianze cominciavano a segnare un solco troppo profondo tra benestanti e il resto dei cittadini. Promessa non mantenuta. E anzi proprio durante il suo quinquennato Hollande favorì la svolta socialdemocratica di un partito che sino ad allora aveva gelosamente conservato ben salde le sue radici originarie a sinistra. Al punto da creare un disorientamento per cui i programmi di socialisti e gollisti diventavano praticamente intercambiabili, salvo trascurabili sfumature, in nome non solo del mercatismo, ma addirittura del capitalismo finanziario che sembrava l’unica stella polare di riferimento. E invocando la “responsabilità” socialisti e neogollisti hanno cercato di isolare le ali estreme sia a sinistra sia, soprattutto, a destra. Delegando loro, naturalmente in modo del tutto diverso, la difesa degli interessi delle classi sociali basse che andavano sempre più ingrandendosi col progredire delle crisi.

Benché sospetto di essere espressione delle élite per il suo curriculum da primo della classe e enfant prodige delle banche d’affari, il primo Macron fu scelto per il riflesso condizionato di arginare l’impresentabile estrema destra xenofoba e razzista di Marine Le Pen. Lui rassicurò i francesi sulla sua politica economica facendo notare che, benché giovane, era già sufficientemente ricco da essere libero da condizionamenti e nelle condizioni ideali per governare con equità a favore di tutti. Salvo che poi il suo primo provvedimento fu quello di togliere la tassa sulle grandi fortune in vigore dai tempi di Mitterrand. Quasi una provocazione. Da allora, un ostentato guardare ai Républicains, il partito di destra moderata, per la formazione dei suoi governi. E una serie di misure economiche che sicuramente non andavano a favorire la classe operaia (sì in Francia esiste ancora) se tendevano ad esempio a precarizzare il lavoro (come una riforma sul modello Renzi). O programmi in teoria condivisibili sulla transizione ecologica ma imposti dall’alto e dai costi insostenibili in un Paese stremato da una congiuntura sfavorevole. È stata la Francia rurale la prima a ribellarsi quando ha visto cancellare stazioni dei treni, caserme di gendarmeria e piccoli ospedali di territorio: i risparmi sui servizi pubblici, la sicurezza e la salute che andavano a detrimento dei bisogni di uno Stato che non è solo Parigi anche se spesso si tende a identificarlo con la capitale.

Così dopo quasi due decenni di politica economica che ha favorito le classi abbienti, non c’è da stupirsi se gli elettori si sono ribellati davanti all’ennesima proposta di legge dell’esecutivo penalizzante, quella che eleva l’età pensionabile da 62 a 65 anni: la più condivisibile, se si vuole, ma che rappresenta la classica goccia che fa traboccare il vaso. E hanno preferito scegliere chi invece promette di impegnarsi per conservare o ridurre addirittura l’età del ritiro dal lavoro, per l’aumento del salario minimo e per cercare di ridurre la forbice tra ricchezza e povertà.

I francesi che s’incazzano, per dirla con Paolo Conte, sono gli eredi di coloro che hanno tagliato la testa a un re e non disdegnano le rivoluzioni. Ora hanno mandato un segnale al presidente neo-eletto, scegliendo Jean-Luc Mélenchon all’estrema sinistra e Marine Le Pen all’estrema destra perché nel mercato politico non hanno trovato altri partiti in cui identificarsi. È questa la morale che emerge dal giugno francese. E interroga la classe politica in Francia come altrove. Perché in fondo la traiettoria di molte democrazie dell’occidente hanno seguito la stessa parabola tanto che a più riprese ci si è interrogati stupiti sul perché non ci siano ancora state delle rivolte sociali davanti a un assalto così evidente a diritti che pure erano stati raggiunti con grande fatica mentre ora pare normale che un giovane lavori per 4 euro l’ora (se gli va bene).

Attenzione alla lezione francese. Può insegnare qualcosa a Paesi, come l’Italia, ormai prossimi al voto.
