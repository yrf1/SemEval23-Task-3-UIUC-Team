L'Onu: "Nuovo record di gas serra. Siamo fuori strada"

Il bollettino annuale dell'Organizzazione meteorologica mondiale registra un tasso di incremento annuo superiore alla media 2011-2020, e questa tendenza è continuata nel 2021. "Di questo passo aumento temperatura ben oltre i 1,5-2 °C"

Lo scorso anno è stato raggiunto un nuovo record di gas serra nell'atmosfera, con un tasso di incremento annuo superiore alla media del periodo compreso fra il 2011 e il 2020, e questa tendenza è continuata nel 2021. L'allarme arriva dall'Organizzazione meteorologica mondiale (Omm), agenzia delle Nazioni Unite, nel Bollettino annuale sui gas serra (anidride carbonica, metano e protossido di azoto) che intrappolano il calore.

 L'aumento delle concentrazioni di gas serra mette a rischio gli obiettivi di temperatura dell'accordo di Parigi sul clima, ha sottolineato il segretario generale dell'Omm, Petteri Taalas, avvertendo: "Siamo davvero fuori strada".

 "Il Greenhouse Gas Bulletin - aggiunge Taalas - contiene un chiaro messaggio scientifico per i negoziatori del cambiamento climatico alla Cop26. All'attuale tasso di aumento delle concentrazioni di gas serra, entro la fine di questo secolo assisteremo a un aumento della temperatura di gran lunga superiore agli obiettivi dell'accordo di Parigi da 1,5 a 2 °C al di sopra dei livelli preindustriali".

 La quantità di CO2 nell'atmosfera ha superato il traguardo di 400 parti per milione nel 2015, ricorda il segretario generale dell'Omm rimarcando che "solo cinque anni dopo, ha superato le 413 ppm. Questo è più di una semplice formula chimica e cifre su un grafico. Ha importanti ripercussioni negative per la nostra vita quotidiana e il nostro benessere, per lo stato del nostro pianeta e per il futuro dei nostri figli e nipoti", ha aggiunto.

 "L'anidride carbonica rimane nell'atmosfera per secoli e nell'oceano ancora più a lungo - ha spiegato Taalas - L'ultima volta che la Terra ha sperimentato una concentrazione simile di CO2 è stato 3-5 milioni di anni fa, quando la temperatura era di 2-3 gradi centigradi più calda e il livello del mare era di 10-20 metri più alto di adesso. Ma allora non c'erano 7,8 miliardi di persone", ha detto Taalas.

 "Molti Paesi - ha proseguito - stanno fissando ora obiettivi carbon neutral e si spera che la Cop26 vedrà un consistente aumento degli impegni. Ma dobbiamo trasformare il nostro impegno in azioni che avranno un impatto sui gas che causano il cambiamento climatico. Dobbiamo rivedere i nostri sistemi industriali, energetici e di trasporto e l'intero stile di vita. Le modifiche necessarie sono economicamente accessibili e tecnicamente possibili. Non c'è tempo da perdere", ha detto infine Taalas.