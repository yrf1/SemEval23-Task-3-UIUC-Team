OLTRE 1 MILIONE DI IMMIGRATI ILLEGALI NEGLI USA DA QUANDO BIDEN È AL POTERE

Si può legittimamente domandarsi come può un capo di Stato voler affermarsi sui campi di battaglia quando non è in grado di controllare nemmeno il suo Paese? Sembra questo il caso di Joe Biden alle prese con un problema che gli americani sentono come molto più pressante del conflitto in Ucraina. Secondo un sondaggio realizzato dalla Quinnipiac University di Hamden, nel Connecticut, al primo posto nelle preoccupazioni degli statunitensi vi sarebbe l’inflazione (31%), al secondo l’immigrazione incontrollata (10%), al terzo le leggi elettorali (8%) e solo al quarto il conflitto in Ucraina (7%). Il sentire dei rispondenti al sondaggi non è certo campato in aria, da quando infatti il democratico Joe Biden è presidente degli Stati uniti il numero di immigrati illegali nel Paese è aumentato di 1 milione, arrivando a costare alle tasche dei cittadini 9,4 miliardi di dollari. I dati sono stati rilanciati dall’emittente Fox News che li ha ottenuti da uno studio della Federazione americana per la riforma dell’immigrazione. La ricerca stima che ci siano circa 15,5 milioni di immigrati che vivono negli Stati Uniti illegalmente, rispetto ai 14,5 milioni del 2020. Altre stime hanno invece fissato il numero a circa 11 milioni. L’analisi della Federazione americana per la riforma dell’immigrazione ha anche condotto uno studio sui costi fiscali del fenomeno, rilevando che gli immigrati illegali stanno imponendo un onere fiscale netto di almeno 143,1 miliardi, con un aumento di 9,4 miliardi di dollari rispetto al 2020.
Secondo lo studio le motivazioni di questo incremento dell’immigrazione illegale vanno ricercati in tre fattori. Il primo, il miglioramento dell’economia americana che ha attratto centinaia di migliaia di immigrati, in particolare dall’America latina. In secondo luogo, la riapertura dei confini, attesa da molti dopo la crisi sanitaria da Covid19. Questa ha riversato negli Stati Uniti un gran numero di illegali che non attendevano altro che Washington riaprisse i confini. Infine, forse la ragione più importante, il fatto che l’amministrazione Biden ha cancellato la gran parte delle leggi promulgate durante l’amministrazione guidata da Donald Trump. Per fare un rapido confronto, tra il 2016 e il 2019 il numero di immigrati che sono diventati residenti a tempo indeterminato è calato del 13%, da 1,18 milioni a 1,03 milioni. L’area geografica che evidenzia di più questo calo è l’Asia: l’immigrazione è calata del 21%, da 450,000 a 350,000 persone. Sempre tra il 2016 e il 2019 gli arrivi dallo Yemen si attestano ad un -71%; dall’Iraq a -67%; dal Buthan a -63%; dall’Iran a -53%; dalla Somalia a -40%; dal Pakistan a -29%; dall’Afghanistan a -16%.  Questi dati sono la conseguenza dei travel ban (divieto di spostamento) conosciuti anche come i muslim ban, gli ordini esecutivi del presidente Trump per limitare gli ingressi negli Stati Uniti di potenziali terroristi da Paesi a maggioranza islamica. “Il presidente Biden e le persone che ha nominato per posizioni chiave nella sua amministrazione hanno perseguito le politiche di apertura delle frontiere più radicali nella storia di qualsiasi nazione sovrana, e questi nuovi numeri lo confermano“, ha affermato il presidente della Federazione per la riforma dell’immigrazione, Dan Stein, in una dichiarazione che accompagna il rapporto.
Lo studio afferma che gli stati con il maggior numero di immigrati illegali sono California (3,3 milioni), Texas (2,2 milioni), Florida (1,2 milioni) e New York (1,1 milioni). Gli stati con il minor numero di immigrati illegali sono il North Dakota e il West Virginia, con 6.000 ciascuno.