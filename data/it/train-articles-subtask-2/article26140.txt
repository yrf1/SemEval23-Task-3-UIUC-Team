C'è una Lega pro vax. Ed è quella che sta vincendo

Da Calderoli a Zaia, passando per tanti assessori: chi ha il polso di ricoveri manda al diavolo i no vax

C’è una Lega che, a Roma, frena sull’obbligo vaccinale. C’è Salvini che non si può certo definire campione nella campagna di sensibilizzazione a favore dell’immunizzazione anti Covid. E che, anzi, con più di qualche affermazione ambigua è parso ammiccare agli scettici del vaccino. E poi c’è l’altra Lega. Quella dei territori, che ogni giorno deve affrontare il bollettino delle ospedalizzazioni dovute al virus. Quella di chi ha visto tanti suoi concittadini morire per la prima ondata di Covid e non ha problemi ad arrivare allo scontro anche con gli stessi compagni di partito. E quella di chi sa quanto il virus possa fare male e per questo prova a ‘convertire’ i no vax. Basta allargare un po’ lo sguardo, andare oltre il Consiglio dei ministri e le dichiarazioni di Salvini, per vedere che questa seconda Lega prende sempre più piede. E, anche se nessuno si espone apertamente, guarda con un certo fastidio alla linea di Salvini. Troppo ondivaga e ambigua secondo chi ha capito che il Covid va combattuto in primis proteggendo quante più persone è possibile.

In prima fila, tra i leghisti a favore del vaccino, c’è Roberto Calderoli. Il vicepresidente del Senato ha raccontato oggi al Corriere di aver passato le vacanze di Natale tra la paura di essere contagiato e il tentativo di convertire i parenti no vax. Cinque volte su sette ci è riuscito. “Chi si ostina a non prendere atto della realtà - dice - lo costringerei a vedere quello che succede nelle corsie degli ospedali”. Una linea molto netta la sua, che certamente stride con quella di chi - con la sua stessa tessera nel portafogli - invece è ambiguo o addirittura contrario a vaccino e green pass. Il più recente degli esempio su questo fronte riguarda due fratelli di Sassuolo, entrambi assessori, entrambi leghisti. Hanno deciso di dimettersi perché contrari al vaccino e, quindi, sprovvisti di super green pass. La scelta non smuove di un millimetro Calderoli, che risponde: “Il mondo andrà avanti comunque. Troveremo due assessori più responsabili”.

Per trovare leghisti che si sono esposti più volte a favore dei vaccini - anche a costo di finire nel mirino dei no vax - basta guardare alle Regioni. Massimiliano Fedriga e Luca Zaia, entrambi esponenti di spicco del Carroccio, sono stati in prima linea per la campagna vaccinale. “Io ho l’obbligo di dire la verità ai cittadini. Non ce l’ho con i no vax ma vaccinarsi è la soluzione. Non possiamo continuare a diffondere l’alibi che questo virus si cura a casa. Basta. Il 93% si è curato a casa, ma senza pneumologie e terapie intensive molti sarebbero morti”, ha detto a dicembre il presidente della regione Veneto. E questa è solo una delle tante sue esternazioni che sono andate in questo senso. Non è stato da meno Massimiliano Fedriga. Il governatore del Friuli Venezia Giulia è stato tra i primi a invocare un regime differenziato tra vaccinati e non, nel caso in cui la situazione epidemiologica fosse peggiorata. Come in effetti poi è stato. La sua esposizione gli è costata le minacce di alcuni no vax. E la scorta. 

 Capire perché chi amministra i territori ha una linea molto chiara a favore del vaccino è piuttosto semplice se si ascoltano le parole di Pierpaolo Roberti. Assessore alle autonomie locali e alla funzione pubblica del Friuli Venezia Giulia, a novembre fu protagonista di un botta e risposta su Twitter con Claudio Borghi, parlamentare della Lega molto critico sulle norme sul green pass. Motivo dello scontro era l’aumento dei casi di Covid in Friuli Venezia Giulia, dovuto al combinato disposto tra manifestazioni dei no vax e bassa percentuale di immunizzati. Tornando su quella vicenda, Roberti ad Huffpost dice: “Da triestino posso dire che la differenza di sensibilità sul tema non è solo prerogativa della Lega. Noi che amministriamo i territori, però, oltre ad avere un osservatorio privilegiato, abbiamo un ruolo diverso. Siamo noi a vedere ogni giorno il bollettino dei contagi, dei ricoveri. E la percentuale di vaccinati”. Se si toccano le cose con mano, se si vedono i numeri, è il senso del suo ragionamento, non si può che dare per assodato un dato: il vaccino riduce i casi gravi, abbatte le ospedalizzazioni. E se qualcuno fosse ancora scettico sul tema, Roberti risponde con i dati più recenti: “In questo momento in Friuli Venezia Giulia abbiamo 40 persone in terapia intensiva. Trentacinque sono non vaccinate”. 

L’assessore si è più volte esposto sui social contro i no vax, e non nasconde di aver ricevuto più di qualche attacco: “Ma non ci faccio nemmeno caso. Non vale la pena neanche perderci tempo. Sono una minoranza. Molto rumorosa, ma pur sempre una minoranza”. Allo stesso modo è convinto che provare a far cambiare idea allo zoccolo duro dei no vax sia ormai “una battaglia persa, fatta in nome di quella che ormai è un’ideologia”. L’estensione dell’obbligo vaccinale, che non piace affatto a Salvini, potrebbe essere una soluzione? “Io non riesco a immaginare una forma reale di obbligo - conclude Roberti - e vorrei ricordare che i no vax hanno accettato addirittura di perdere il lavoro, non credo si fermerebbero davanti all’obbligo.

Nella schiera di leghisti pro vax c’è anche il deputato bergamasco Cristian Invernizzi, protagonista di un pesante battibecco in Aula, con il collega del Carroccio Golinelli, sulle norme sul super green pass. Sentito nei giorni successivi, aveva smorzato i toni, ma ribadito - lui che ha visto tanti concittadini morire e il padre stare molto male a causa del virus - l’importanza dei vaccini.

Che ci sia una doppia linea, e qualche fastidio per le posizioni del capo, è ormai evidente. Ma i diretti interessati di guardano bene dal renderlo manifesto. Anche perché a esporsi troppo si rischia un procedimento disciplinare interno al partito. Questa potrebbe essere la sorte di Giantonio Da Re. Eurodeputato veneto del Carroccio, il 6 gennaio, in un’intervista al Corriere, ha sferzato un attacco molto duro a Salvini: “L’ambiguità del mio partito e del mio segretario mi sta mettendo a disagio da tempo. È sempre stata ingiustificabile, ora è diventata insostenibile”, ha detto. E il tonfo di un sasso avrebbe fatto meno rumore. Il giorno dopo Alberto Stefani, commissario della Liga veneta ha detto che vorrebbe portare la posizione di Da Re davanti al direttivo regionale. “Da Re era già stato avvertito - ha detto, secondo quanto riporta il quotidiano di via Solferino - non si esce sui giornali polemizzando contro la segreteria federale”. Tutto fa pensare che tutti gli altri scontenti della linea di Salvini sui vaccini si guarderanno bene dall’usare gli stessi toni dell’europarlamentare. Ma lo scontento c’è. Basta mettere in fila fatti e parole per capire che non si può affermare il contrario.
