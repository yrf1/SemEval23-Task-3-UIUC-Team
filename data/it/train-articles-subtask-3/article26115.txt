L'Italia è una causa persa

E’ una grande fortuna per l’Italia avere un ministro come Roberto Cingolani. Doppia buona sorte, giacché il professore di fisica milanese dirige un dicastero dalle oscure, ma certo fondamentali competenze, quello della “transizione ecologica”. Cingolani è, come si dice, un tecnico, una categoria chiave del nostro tempo, che conferisce un’aura di onniscienza, di indipendenza e di indiscutibilità alle azioni di chi si fregia dell’appellativo.

La vera cuccagna, per le sorti del popolo italiano, è che Cingolani ha una sorta di filo diretto con il paradiso. Un anno fa sentenziò che il pianeta Terra è stato progettato per tre miliardi di persone, concetto ripetuto anche di recente. In un convegno sulle nanotecnologie, il professore ministro ha asserito (no, assicurato, i tecnici non asseriscono, affermano ex cathedra) che “l’essere umano è un parassita perché consuma energia senza produrre nulla. Il pianeta è stato progettato per tre miliardi di persone, siamo in troppi, siamo parassiti”. Ha soggiunto “di poter distruggere qualsiasi cellula con un campo magnetico applicato alle nanoparticelle intelligenti (ossido di ferro) scaldando a cinquanta gradi con un campo magnetico esterno”.

Non abbiamo capito nulla – mea culpa, mea maxima culpa, analfabeti della Scienza e della Tecnica – ma le parole del ministro paiono vagamente minacciose. In attesa di abbandonare questo mondo trafitti non da un raggio di luna ma da un campo magnetico assassino, ringraziamo Cingolani per aver pronunciato con sincerità le parole che le oligarchie celano dietro fumisterie, acrobazie verbali e false filantropie. Strani filantropi convinti che siamo troppi ad affollare il pianeta, che si arrogano il diritto di stabilire chi potrà sfuggire a nano particelle intelligenti, suicidi assistiti, eutanasia di massa, pandemie forse create nei laboratori riservati di “guadagno di funzione”. Un altro insopportabile eufemismo per descrivere antri tecnoscientifici in cui colleghi di Cingolani coperti da protezioni simili a scafandri lavorano per rafforzare i virus esistenti (o crearne di nuovi), con il virtuoso obiettivo ufficiale di rintracciare antidoti e vaccini.

Fatto sta che Cingolani, interlocutore privilegiato del Progettista, del Gene Egoista, in intimi rapporti con l’autore del Big Bang, sa due cose fondamentali: il mondo è stato progettato, forse dal Grande Architetto dell’Universo, una gigantesca scoperta filosofica, teologica e scientifica. Inoltre conosce (glielo ha confidato il progettista) il numero massimo previsto di esseri umani: tre miliardi. Sospiro di sollievo, giacché diversi oligarchi, pardon filantropi, indicano cifre assai più basse, includendo ovviamente loro stessi tra i superstiti.

Fuor di celia – un sarcasmo amarissimo- appare evidente il progetto malthusiano delle élite occidentali. Nessun complotto: parlano chiaro, agiscono di conseguenza. Ricapitoliamo, ad uso degli immemori. Thomas Robert Malthus, pastore anglicano, filosofo ed economista del primo Ottocento, preoccupato per l’aumento della popolazione e sinceramente colpito dalle orribili condizioni di vita degli operai, ammassati nelle nascenti città industriali inglesi, propose varie misure per fare in modo che la popolazione non aumentasse. Cinquant’anni fa, il cosiddetto Club di Roma, finanziato dalle élite finanziarie dell’epoca, rilanciò con previsioni catastrofiche in gran parte risultate errate, il progetto di diminuzione della popolazione per motivi ecologici.

Oggi i più accesi antinatalisti sono i settori ambientalisti per i quali l’uomo non è altro che il grande intruso del pianeta, il nemico di Gaia, la natura ipostatizzata come essere vivente. Il cerchio si chiude con Cingolani, portavoce delle oligarchie. Del resto, ministro tecnico è il nome d’arte caricato di prestigio, neutralità e scientifica infallibilità, attribuito a fiduciari ai quali il potere affida il compito di svolgere politiche contrarie agli interessi popolari, presentate come inevitabili, salvifiche, frutto di una sapienza superiore, quasi esoterica. Sapienza o ideologia? E soprattutto, l’operazione malthusiana- che per Cingolani significa la soppressione di oltre la metà dei viventi- poggia su basi di verità? No, a sentire altri scienziati, i demografi, armati delle leggi aritmetiche della statistica. Per loro, il collasso demografico è la principale minaccia per la civiltà.
Dovrebbe essere un elemento di senso comune, facilmente verificabile camminando per le nostre città e più ancora nelle aree periferiche della nostra Italia. Culle vuote, cucce piene e un dato raggelante: a Madrid vi è il triplo di animali domestici che di giovani sotto i quindici anni. Che cosa significhi una società di vecchi è facilmente riscontrabile in tante vallate e zone interne del paese. Paesi abbandonati, pochi anziani che si aggirano come fantasmi, senza più comunità e servizi. Una dopo l’altra chiudono la posta, la farmacia, la scuola, triste emblema del tempo che fu, il negozietto di prossimità, il bar che assicurava la vita comunitaria. Chi può se ne va per sfuggire al nulla che avanza. L’economia, semplicemente non esiste più.