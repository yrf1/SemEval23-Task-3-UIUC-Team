Per le famiglie italiane l'aumento dei prezzi è una stangata da 9 miliardi

Analisi di Coldiretti su dati Istat: "A guidare la classifica dei rincari c'è la verdura che quest'anno costerà complessivamente alle famiglie italiane 1,97 miliardi in più"

L'aumento dei prezzi scatenato dalla guerra in Ucraina costerà nel 2022 alle famiglie italiane quasi 9 miliardi di euro soltanto per la spesa alimentare, a causa dell'effetto dell'inflazione che colpisce soprattutto le categorie più deboli.

È quanto emerge dall'analisi della Coldiretti, sulla base dei dati Istat sui consumi degli italiani e dell'andamento dell'inflazione nei primi sei mesi dell'anno, diffusa in occasione dell'Assemblea nazionale a Palazzo Rospigliosi, a Roma.

A guidare la classifica dei rincari c'è la verdura che quest'anno costerà complessivamente alle famiglie italiane 1,97 miliardi in più - sottolinea Coldiretti - e precede sul podio pane, pasta e riso, con un aggravio di 1,65 miliardi, e carne e salumi, per i quali si stima una spesa superiore di 1,54 miliardi rispetto al 2021.

Al quarto posto la frutta - continua Coldiretti - con 0,92 miliardi, precede latte, formaggi e uova (0,78 miliardi), pesce (0,77 miliardi) e olio, burro e grassi (0,59 miliardi) che è però la categoria che nei primi sei mesi del 2022 ha visto correre maggiormente i prezzi.

Seguono con esborsi aggiuntivi più ridotti le categorie "acque minerali, bevande analcoliche e succhi", "zucchero, confetture, miele, cioccolato e dolci", "caffé, tè e cacao" e "sale, condimenti e alimenti per bambini".
