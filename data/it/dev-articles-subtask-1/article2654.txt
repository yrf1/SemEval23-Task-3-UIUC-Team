Guerra Ucraina: si respira un’aria di libertà, fate la scelta giusta e scegliete sempre la Pace

C’è molta disinformazione sulla situazione attuale in Ucraina, proverò a fare un po’ di chiarezza, in base alla mia personale esperienza diretta.

Intanto incominciamo a chiarire un punto importante: l’Ucraina è un Paese indipendente, non fa parte della Russia. È stata sotto il dominio dell’Unione Sovietica, così come Estonia, Lettonia, Lituania e tanti altri Paesi ora liberi e indipendenti, ma l’indipendenza dalla dittatura sovietica, conquistata nel 1991, ha frantumato la ex URSS. Purtroppo, personaggi politici come Putin hanno sempre affermato che l’Ucraina è un territorio russo e non ne ha mai riconosciuto l’indipendenza.

Detto questo, che dovrebbe aiutare a capire un po’ meglio lo scenario politico della relazione tra Russia e Ucraina, ci sono sicuramente delle zone interne all’Ucraina che rivendicano una etnicità più filo-russa: Crimea, Donbass, per citarne alcune. Un po’ come dire che Bolzano si sente più austriaco che italiano, o l’Istria più italiana che croata. Ci sono sempre e ci saranno sempre queste bolle indipendentistiche in qualsiasi paese al mondo.

Approfittando di questo sentimento, Putin ha fatto leva sul desiderio di alcune migliaia di persone residenti in queste regioni per riprendersi questi territori. In pratica, espansione colonialistica mascherata da salvezza dei connazionali russi in terra ucraina.

Questa guerra è una guerra di conquista con annessione territoriale, che mina ai valori fondamentali di libertà e diritto umani dell’Europa stessa. L’Ucraina ha invitato i residenti in queste zone a scegliere: se siete russi, prego andate a vivere in Russia, altrimenti rimanete da noi come cittadini ucraini. All’invito di andare a vivere in Russia, gli abitanti della Crimea e del Donbass hanno risposto “nyet, vacci a vivere tu in Russia“. Ci sarà un motivo…

Offeso da questo rifiuto, il governo russo ha deciso di intervenire militarmente (anno 2014) per riappropriarsi di questi territori. Non solo in Ucraina, ma anche in Georgia (Abcasia e Ossezia del sud, addirittura alcuni anni prima, nel 2008). Ancora oggi queste regioni sono occupate militarmente dai russi.

Molti governi si sono succeduti a Kyiv, alcuni filorussi, altri filo-occidentali. Gli eventi della rivoluzione arancione del 2004 hanno emesso un sentimento chiaro nel cuore degli ucraini: vogliamo entrare in Europa. Da allora è partito un iter necessario per poter accettare l’Ucraina in Europa, che ha avuto una accelerata recentemente con il presidente Zelensky.

Zelensky è stato accusato di incompetenza perché è un attore, come se questo fosse una colpa. A memoria, ricordo un tale Ronald Reagan che faceva lo stesso mestiere, uno dei migliori presidenti che gli USA abbiano mai avuto, colui che trattò la fine dei conflitti armati proprio con… hey guarda che coincidenza, i sovietici! Ma pensa tu questi attori di cosa sono capaci…

Privi di altre argomentazioni, i detrattori di Zelensky lo accusano di essere un neonazista. Per la cronaca, Zelensky è di origine ebra, i genitori sono ebrei, il bisnonno morì nell’Olocausto. Lui e il nazismo ci azzeccano come il formaggio sul tonno.

Un pensiero veloce sulla situazione in Crimea e Donbass: veramente crediamo che l’esercito ucraino avrebbe attaccato le regioni ucraine stesse, la loro stessa popolazione? Non mi quadra, i carri armati che vanno in giro in quelle regioni battono bandiera sovietica (sì, proprio falce e martello su sfondo rosso). È più probabile che gli ucraini da 8 anni stiano facendo la guerra ai loro fratelli e sorelle, o che l’esercito russo abbia invaso queste regioni con lo scopo di annetterne il territorio?

Un’altra riflessione, e scusate se mi dilungo: chi ha un passato di violenze sul proprio popolo, al punto da far morire di fame milioni di persone sul proprio territorio, cittadini dell’unione sovietica lasciati morire di fame nelle loro stesse terre? Il genocidio chiamato Holodomor negli anni 30 del secolo scorso fu lo sterminio di milioni di concittadini per fame, causato da Stalin. Il film “Mr Jones” con Gareth Jones, del 2019, lo descrive bene: www.imdb.com/title/tt6828390.

Non ho pregiudizi e sono aperto al dialogo, costruttivo ed educato. E poi un invito: andate a vivere un anno in Ucraina, come ha fatto il sottoscritto, e ditemi come vi trovate. Certo non tutto è perfetto, e molti servizi stentano a funzionare correttamente, ma ditemi, quanti in Italia funzionano egregiamente invece? Sicuramente ci sono molti politici corrotti nel governo ucraino, ma non ditemi che quello italiano è fatto da stinchi di santi.

Però si respira un’aria di libertà, di risveglio dal torpore che la dominazione sovietica ha imposto per anni, a partire dall’annientamento della lingua, religione e cultura ucraina. Ora la generazione attuale viaggia, legge, si informa, partecipa. È libera.

Fate la scelta giusta, scegliete la Pace sempre.